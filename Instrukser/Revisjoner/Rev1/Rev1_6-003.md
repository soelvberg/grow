# Revisjon: 6-003_Konflikter.md

- Bruk eksisterende/gammel instruks som utgangspunkt for å revisjonen.
- Instruksen SKAL være kort og konsis, og skal være enkel å forstå.
- Instruksen SKAL være skrevet på norsk.
- Instruksen SKAL inneholde relevante detaljer for bedriften.
- Se README.md i root-mappa for bedriftens informasjon.
- Sett "version" til "2.0"
- Sett "date" til "2025"
- Sett "status" til "Aktiv"

## Eksisterende/gammel instruks følger:

Formål
Sikre at bedrifter har retningslinjer for å forhindre at konflikter skaper mistrivsel, helseproblemer og redusert effektivitet, og sikre at kritikkverdige forhold blir synliggjort og håndtert på en god måte med arbeidsmiljøloven som rettesnor.

Instruksen skal gi alle ansatte i virksomheten en felles forståelse av begrepet konflikt, hvordan konflikter utvikles, og hva som er arbeidstakers og arbeidsgivers plikter i en konfliktsituasjon, samt kjennskap til og kompetanse i saksbehandlingsprinsipp for håndtering av konflikter.


Målgruppe
Alle ansatte i virksomheten, eksterne kunder, konsulenter og innleid arbeidskraft.


Ansvar og rollefordeling
Rutinebeskrivelsen skal være gjort kjent for alle i virksomheten, og skal informere om hvem man skal henvende seg til. Rutinebeskrivelsen skal også sørge for at det er kontinuerlig fokus og forbedringsarbeid innenfor området.

Arbeidsgiver (leder og styret) har ansvar for at den interne rutinen følges, at konflikter undersøkes i forhold til arbeidsmiljølovens bestemmelser, og at nødvendige tiltak iverksettes. Arbeidsgivers styringsrett, undersøkelses-, omsorgs- og aktivitetsplikt er her sentralt. Leder skal påse at alle ansatte kjenner til denne rutinen.

Arbeidstakere har en plikt til å si ifra dersom de er vitne til eller opplever mobbing, eller selv har det vanskelig på jobb. Arbeidstakere har et ansvar for å være tydelig i forhold til egne grenser for hva de synes er akseptabelt. Arbeidstakere plikter også å medvirke ved gjennomføring av tiltak som blir iverksatt for å skape et sunt og trygt arbeidsmiljø, jamfør arbeidstakers medvirkningsplikt.

Verneombud opptrer i henhold til AML og skal ivareta medlemmenes interesser i saker som angår arbeidsmiljøet. Verneombud skal påse at konflikter/mobbesaker blir tatt opp med arbeidsgiveren, og at arbeidsgiveren følger opp saken på en adekvat måte.

Tillitsvalgte kan være en støtteperson å ha med seg i samtalen(e) med leder.

Definisjon
Forståelse av konfliktbegrepet

Konflikter er en naturlig del av all samhandling mellom mennesker på arbeidsplassen. I alt samarbeid og all samhandling er det elementer av motsetninger, spenninger og frustrasjoner. At man blir frustrert over andre er naturlig og kan skyldes mange forhold både på og utenfor arbeidsplassen. Konflikter kan ha positive eller negative konsekvenser, alt ettersom hvordan situasjonen håndteres. Det er hva man gjør med konfliktene, hvordan man kommuniserer eller ikke kommuniserer rundt dem som er avgjørende om de får konstruktive eller destruktive konsekvenser. Konflikter er en prosess, noe som er i utvikling og kan derfor endre styrke, innhold og retning underveis.

Konflikt kan defineres på mange forskjellige måter, men ved en vid definisjon av konflikt anser man at konflikt er tilstede allerede ved en begynnende frustrasjon i forholdet mellom to eller flere parter. Noen ganger er disse konfliktene starten til en god forandring fordi den setter fingeren på forbedringsområder, andre ganger kan konflikten oppleves som et problem med konsekvenser for dem som rammes, deres kollegaer og for arbeidsmiljøet generelt.

Det står ingen steder i arbeidsmiljøloven at ansatte skal beskyttes mot konflikter, nettopp fordi uenigheter eller konflikter som omhandler fag eller sak er ønskelige i en virksomhet, og kan være en kilde til utvikling og læring. Derimot er harde personkonflikter ikke ønskelige og vil normalt omfattes av loven. En tommelfingerregel er at hvis konflikten har eskalert fra å handle om sak til å handle om person så kan det ha oppstått en uheldig psykisk belastning og utløser arbeidsgivers aktivitetsplikt.  Videre vil partene kunne opptre krenkende og utilbørlig ovenfor hverandre når konfliktnivået er høyt. I tillegg vil det kunne være krenkende å stå i en konfliktsituasjon over tid uten at ledere griper inn. Har konfliktene eskalert høyt nok så kan den resultere i trakassering og vold og/eller trusler.

Når en konflikt får konsekvenser for arbeidsutførelse og samhandling på arbeidsplassen kan arbeidsgiver bruke styringsretten sin, og ved mistanke undersøke om arbeidsmiljølovens grenser er blitt brutt.



Årsaker til konflikt
Konflikter på en arbeidsplass kan ha mange årsaker, og hver konflikt vil være unik. Grovt sett kan vi skille mellom organisatoriske årsaker og mellommenneskelige årsaker. De kan være skapt av hvordan arbeidet er organisert og strukturert eller som følge av samhandling mellom mennesker. Konflikter oppstår altså naturlig i det mennesker samhandler innenfor organisatoriske eller fysiske rammer, men at de utvikles først og fremst gjennom et heldig eller uheldig samspill mellom de involverte partene over tid.

Organisatoriske årsaker til konflikt:

Begrensede ressurser som skal fordeles
Uklarhet om myndighet og ansvar
Endringer som innebærer tar av goder, fordeler eller status, en arbeidsfordeling som kan være uklar eller skjev
Manglende ledelse eller styring
Mellommenneskelige forhold som årsaker til konflikt:

Individuelle forskjeller
Urettferdighet, makt og fordommer
Sviktende kommunikasjon
Uklarhet i budskap eller form
Misforståelse eler feiltolkning av budskap
Mangel på kommunikasjon og informasjon
Kritikk gitt på en uhensiktsmessig måte eller i et uhensiktsmessig forum
Spilleregler for skikk og bruk i mellommenneskelig samhandling:

Her har vi listet opp noen punkter på ønsket og uønsket atferd. Her kan den enkelte virksomhet tilpasse punktene etter hva som er ønsket atferd på arbeidsplassen, og kan knyttes opp mot virksomhetens verdier. Det viktigste er at det kommer frem hvilken kollegial oppførsel som forventes i virksomheten, og eksempler på oppførsel som er uakseptabel. Gjør det klart at mobbing, trakassering, utilbørlig opptreden eller krenkelse av andres integritet og verdighet ikke vil bli akseptert. Henvis til instruks om mobbing og trakassering.

Ønsket atferd:

God folkeskikk. Stikkord her er: snakke med ikke om, være inkluderende og behandle alle likt.
Ønskelig med "god takhøyde" og rom for diskusjoner, men at alle skal bidra til å holde disse på et saklig nivå.
Takhøyde for at det finnes ulike måter å utføre arbeidsoppgaver på (så lenge det ikke går på sikkerheten løs)
Stoppe andre kollegaer dersom de snakker nedlatende om andre. Ikke bli revet med.
Snakke til andre på en konstruktiv måte. Det vil si ikke negativt kroppsspråk, ikke kjefte/ha høyt stemmeleie, ikke være nedlatende.
Uønsket atferd:

Baksnakking og ryktespredning. Spesifikt vises det til at enkelte sprer negative rykter om andre som er en forsterkning/eskalering av virkeligheten.
Å ikke klare å stå imot andres forsøk på a bli "dratt inn i konflikter". For eksempel ved å le med, eller smile når en kollega viser misnøye mot en annen kollega.
Å gi kritikk mens andre hører på/i plenum
Å ikke innordne seg saklige instrukser/beskjeder fra leder og kollegaer.
Å bli dratt inn i konflikter ved å bli bedt om å få informasjon om andre kollegaer, for eksempel "hva har du hørt?" "hva vet du om det som skjedde?"


Gjennomføring
Det finnes ingen universalverktøy for konflikthåndtering, da konflikter som er på forskjellig opptrappingsnivå må håndteres ulikt, og konfliktsituasjoner er unike i innhold og de personene som er involvert. Det å ha god forståelse for hva konflikter er, hvordan de fungerer, og det å ha en klar holdning til at utilbørlig atferd ikke skal forekomme i et arbeidsmiljø er helt sentralt. Ingen bestemte metoder eller verktøy kan erstatte det å kjenne lovverket, og en konfliktsituasjon er i utgangspunktet å anse som en hvilken som helst annen sak i virksomheten, og skal dermed også behandles i tråd med ordinære prinsipper og prosedyrer for god saksgang.

Vi kan skille mellom en uformell og en formell håndtering. En uformell tilnærming  betyr ikke at leder skal la være å utføre lovpålagt aktivitet, men at arbeidstaker her får en mulighet til å velge selv å håndtere situasjonen dersom man ønsker det.

Uformell håndtering:

Kan benyttes dersom en ikke ønsker å blande inn overordnede instanser eller selv ønsker å håndtere situasjonen.
Anbefalt framgangsmåte er at man ber om en samtale med den det gjelder. På en høflig og saklig måte beskriver man sin opplevelse av situasjonen. Det er også viktig at partene er åpne for at andre kan ha en annen opplevelse av situasjonen enn det de selv har.
Ovenstående gjelder også hvis man er vitne til at andre oppfører seg på en måte som er i strid med ønskelig oppførsel.
Det anbefales også å legge fram konkrete løsningsforslag.
Man kan også velge å gå til verneombud, men disse har en lovpålagt varslingsplikt i slike saker og vil måtte informere ledelse.
Hvis dette ikke lykkes, vil den ansatte kunne kontakte leder eller arbeidsgiver på høyere nivå for en mer formell saksbehandling:

Formell klage til leder:

Dersom ovenstående ikke fører frem, eller oppleves å være vanskelig, skal man normalt kontakte nærmeste leder med personalansvar. Dersom nærmeste leder er part i saken skal klagen rettes til ledernivået over eller til styret v/ styreformann.
En formell klage bør inneholde hvem som klager, hvem som anklages, hendelsesforløp (hva en konkret anklager vedkommende for), tid og sted for de aktuelle hendelsene, samt eventuelle vitner eller vitner som kan ha hørt noe om dette.
Nærmeste leder (eller styret) skal ta tak i problemstillingen så tidlig som mulig. Den som har fremstilt klagen skal få rask tilbakemelding på at klagen er mottatt og et estimat på hvor lang behandlingstid en kan regne med.


Sentrale saksbehandlingsprinsipp i håndtering av konflikter:



Saksgang (se punkt 1-7 nedenfor)
Habilitet
Kontradiksjon
Dokumentasjon
Avhengig av sakens alvorlighetsgrad vil saksgang normalt forløpe som beskrevet under:

Den som opplever konflikten orienterer sin leder. Leder kan bistå i å få skriftliggjort klagen. Leder må vurdere sin habilitet. Er man å anse som nøytral/objektiv i forhold til de involverte partene og den saken det gjelder?
Leder foretar en første avklaringssamtale med den som rettet klagen. Hensikten vil være å innhente ytterligere opplysninger.
Leder tar så en samtale med den klagen rettes mot. Hensikten vil her være å undersøke fakta og få dens versjon/komme med sitt motsvar (kontradiksjon). Den som blir anklaget vil få innsyn i hvem som rettet påstandene, samt hvilke hendelser klagen er basert på.
Er det tidlig i en fase hvor konflikten er saksorientert kan partene innkalles til et felles møte sammen. Hvis arbeidsgiver kommer til at forholdet defineres som konflikt og ligger innenfor AMLs grenser kan det holde at arbeidsgiver bruker styringsretten og forteller partene hvordan de skal opptre ovenfor hverandre og hvordan kommunikasjonen skal være i tiden fremover. Avhengig av innholdet i konflikten og hvor opptrappet konflikten er, så kan det være ønskelig og nødvendig med en videre håndtering av konflikten. Det bør det avtales tidspunkt for oppfølgingsmøte.
Dersom ovenstående ikke er gyldig og det er mistanke om trakassering eller andre brudd på § 4.3, så må leder foreta ytterligere undersøkelser av saken. Dette kan være flere samtaler med de det gjelder, samtaler med eventuelle vitner i saken eller innhenting av andre relevante opplysninger som kan synliggjøre eller sannsynliggjøre at handlingen har funnet sted.
Leder vil så gjøre en vurdering ut ifra de opplysningene som foreligger. Fokus vil være om det er sannsynlig at uakseptable hendelser har funnet sted, og om disse i så fall utgjør et brudd på en eller flere av AMLs bestemmelser.
Siden trakassering er et forhold som bryter AML, vil leder ha plikt til å iverksette tiltak. Disse vil variere avhengig av sakens omfang. Leder melder forholdet til sin leder (styret). Sammen skal de vurdere situasjonen og videre framgangsmåte, herunder behovet for ekstern bistand.
Dokumentasjon
Saksbehandlingen skal fremgå skriftlig og alle vurderinger, tiltak o.l. skal dokumenteres. Det skal skrives møtereferanser fra alle møter og intervjuer. Dokumentasjonen skal begrenses til sakens faktum og konklusjoner skal også refereres. Oppsummeringen av undersøkelsen og arbeidsgivers vurderinger, samt arbeidsgivers beslutning om tiltak skal sammenfattes skriftlig. Involverte parter skal ha tilbakemelding på konklusjonen som fattes.



Referanser
Arbeidsmiljøloven
Internkontrollforskriften

Håndtering av konflikter og trakassering i arbeidslivet, Ståle Einarsen og Harald Pedersen

